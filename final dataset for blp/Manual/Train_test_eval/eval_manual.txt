৬০

পাল্লাক । তে বাড়া বানিয়াবুয়া তারারে দেঘেই দিলদে, "ইন্দিয়্যা শড়গ'বুয়া
পত্থান, মারি পাল্লে এত্তে মরে এক দমা হেরা দি-যেইয়্যে।”

দেঘে দিয়্যা পথ ধোরি যাদে যাদে এক্কুয়া ন-অ টানিয়া লাগত
পেলাক্কোই। তে, তারে কলাক্কে, ”ন-অ টানিয়া ভাইরে ভাই, শড়গ মারা পথ
কুন্দি যাই?” ন-অ টানিয়াবুয়া কলদে, "ইন্দিয়্যা, য-অ, শড়গ মারি পাল্লে
মরে একদমা হেরা দিযেইয়্য।”

আর যাদে যাদে লাগত পেলাক্কই কেরেট টানিয়াবুয়ারে ৷ সাত
ভেইয়্যে তারে কলাকে, ”কেরেট টানিয়া ভাইরে ভাই, শড়গ মারা পথ কুন্দি
যাই?” তেয়্য দেঘেই দি-লদে, "ইন্দিয়্যা, য-অ, শড়গ মারি পাল্লে মরে
একদমা হেরা দিই যেইয়্য।”

তে সিয়ত্তুন যাদে যাদে যিদু লুংঙ্যন-নোই, সিধু দিঙি কিলার ব-অ
নেই, কবাপুত্রর র-অ নেই। তে সাত ভেইয়্যে তেম্মাং গোরিলাক। তে
একজনে গাজ মাদাত্‌ উদিন্যায় চেরকিত্যা রিনি চে-ল। রিনি চেইন্যাই রিপ
রিপ গুরি ঘ-র চাল দেখি-ল। সে ঘরানত্তুন একা একা ধুম উদের। ঘরান আ
ধুমগান উদিচ গোরি গেলাক। উদিচ গোরি যেইয়্যা ঘরানত লুঙিলাক্কোই।
লুঙিন্যাই সে ঘরান ইক্কুয়া বুড় মিলা দেখিলাক্কোই। চুলান ধুপ, চোক্ষুনত্তুন
লেবর গলের, কানেন্দি পুজ গলের, নাগেন্দি শিগোন গলের।

তে সিয়ত লুঙিন্যাই সাত ভেইয়্যে বুড়িত্তুন পুজর গত্তন্দে, " ও নানু, 
ত-অ ইধু, ত-অ সমারে আমি থেই পারিবংনি?” বুড় মিলাবুয়া সাত
ভেইয়্যে কলদে , "থেই পারিবা, থেই পারিবা।” তে সাত ভেইয়্যে সিয়্যত্‌
থেলাক? বুড়ি ভাত রানি দিল। ভাত খেলাক। ঘুম গেলাক। সাত ভেইয়্যে
যেক্কে ঘুম যেইয়্যন, তারা যে খর্গআন শড়গ'বুয়া মারিবাত্ত্যাই নেবেয়্যন, বুড়ি
সাত ভেইয়্যে ঘুম যাদন্দে লক্ষেনে জুচ গোরি তারা খড়গআন তা জিলান্দই
লিয়েই দিল।

রাদা কুরবুয়া ডাক কারেত্তে পত্থ্যা, "কক্করে কক, বুড়ি ভিলে সাতভেইয়্যে খড়গআন 
লিয়েই দিদে জক্করে জক, শড়গবুয়া মারি ন-অ পারিবাক্কই জক্করে জক। তারারে 
শড়গবুয়া খেব।" বুড়ি কত্তে, "ও মরন কুরবুয়া! কক্কে খড়গআন লিয়েই দ্যংগে? বেন্যা অলে তরে কাবিম।"

৬১

বেন্যা পহর অ-ল। বুড়ি ভাত রানি দিল। কুরবুয়া বুড়ি কাবি দিল।
রানি দিল। সাত ভেইয়্যে কুর হেরালোই ভাত খেলাক। তে বুড়ি সাত
ভেইয়্যরে কত্তে "শড়গবুয়া মারি পাল্লে মরে একদমা হেরা দি-যেইয়্য।"
বুড়ি ঘরত্তুন সাত ভেইয়্যে শড়গ মারা গেলাক্কই।

তে যাদে যাদে শড়গ'বুয়া কুড়ে লুঙিলাক্কই। লুঙিন্যাই শড়গবুয়ারে
লাগত পেলাক্কই । শড়গ'বুয়া সাত ভেইয়্যরে দেঘিন্যাই এক নিশ্বাসে সাত
ভেইয়্যরে গিলি খেইয়্যেগোই। শড়গবুয়া সাত বেইয়্যরে খেইন্যাই তারা
দেরী অদন। দেঘা নেই, ঘরত ফিরি ন-অ যাদন। উন্দি তারা মাবুয়ার
উদোন কাজর অইয়্যে, পাদাত তারাবুয়া সজ অইয়্যে, দারবুয়া বোনাবুয়া
সজ অইয়্যে, পানি কুম্মত নাজনি পুগ পজ্জ্যন। সাত ভেইয়্য মাবুয়া উদোনান
কানি কানি কাজাল্লোই।

উদোন কাজাদে ইক্কুয়া সুপারী পেইয়্যে। সেই সুপারীবুয়া সাত ভেইয়্য মাবুয়া
নেইবুয়্যত গুজেই লইয়্যে। নেইবুয়্যত্‌ গুজেই লোইন্যাই সাত
ভেইয়্য মাবুয়ার পেদত্‌ ইক্কুয়া পুঅ অইয়ে। সেই পুয়াবুয়া নাঙ (গুয়া চিল্যা)
গোঙজ্যা । গোঙজ্যা পেগ মারা যায়। পেক মারা গেলে পেক্কুনে কন্দে, "ছি:
ছি: তুইনে আমারে মাত্তে! ত-অ ভেই সাত ভেইয়্যনুরে শড়গবুয়া খেইখাই
রোইয়্যে। তুইনে আমারে মাত্তে!” সে কধাগান তেগুচ্যা পেক্কুনে কন্‌।

তে, গোঙজ্যা একদিন্যা তাম্মাত্তুন পুজর গোচ্চ্যাগি। কত্তে, "মা,
মত্তুন ভেই বোন আঘননে নেই।” তাম্মা গোঙজ্যারে কোইয়্যেদে, “তত্তুন
সাত ভেই এলাক। সিগুনরে দিনমাগানে শড়গ ঘু রানি দোংগি। সুয়াদ
পেইন্যাই পুজর গরন্দে, "মা ইয়ানি কি? মুই ত-অ ভেইবুনরে কঙ্গে, 'শড়গ
ঘু। তারা কন্দে, 'শড়গ ঘুয়ান এদক সুয়াদ, তা হেরাগান কত্তমান সুয়াদ অ-
ব? তে তারা ভেলে শড়গবুয়ারে মারা যেবাক। তে সাত ভেইয়্যে সাত কুম
পানি আনি দিলাক্কই, সাত ভেইয়্যে উদোনান কাজেই দিলাক, সাত
ভেইয়্যে ধান বানিন্যাই চোল গোরি দিলাক। সাত ভেইয়্যে বেক্কানি গুচ্ছেই
দি-গেলাক।”

"শড়গ মারা যাদে সাত ভেইয়্যে আর কোই গেলাক্কে, 'মা, পানি
কুম্মত নাজনি পুক পল্লে কানিচ, দারবুয়া বুগিবুয়া সজ অলে কানিচ, পাদাত

৬২

তারাবুয়া চিদা অলে কানিচ, উদোনান কাজর অলে ন-কানিচ।' সাত
ভেইয়্যে মরে এই কদানি কোই যিয়্যন।” গোঙজ্যারে তাম্মা এই কদানি
শুনে-ল।

গোঙজ্যায় তা সাত ভেইয়্য দুক্যাগোরি পানি এক কুম, দারবুয়া এক
বুগি, পাদা এক তারা আনি দি-যেইয়ে। উদোনান ধুয়া গোরি চুরি দি-
যেইয়্যে। ধান বানিন্যাই চোল গোরি দিযেইয়্যে। তাম্মারে বেক গুজগাজ .
গোরি দিযেইয়্যে।

যাদে যাদে গোঙজ্যাবুলি ধ-কাবিয়্যাবুরে লাগত্‌ পে-ল। তারে কত্তে,
"ধ- কারিয়া ভাইরে ভাই, শড়গ মারা পথ কুন্দি যাই? মরে এক্কা দেঘেই
দেনা ।” তে ধ-কাবিয়াবুয়া তা ধ-বুয়া মুচ্চে দিবাত্তাই কল। গোঙজ্যা
এক্কাগোরি তাগল বাজেই দিন্যাই ধ-বুরা মুচ্চ্যা গেল। ধ-কাবিরাবুরা তারে
কলদে, "তুই শড়গ'বুয়া মারি পারিবে। মরে এক দমা হেরা দি যেচ।
ইন্দিয়্যা গোরি পত্থান দেগে দিল ।”

তে সিত্তুন গোঙজ্যাবুলি গে-লগোই। যাদে যাদে বারা বানিরাবুয়ারে
লাগত্‌ পে-ল। বারা বানিয়াবুরে কত্তে , "বারা বানিয়া ভাইরে ভাই, শড়গ
মারা পথ কুন্দি যাই? মরে একা দেগেই দেনা ।” বারা বানিয়াবুয়া গোঙজ্যারে
কলদে, "আগে ধানুন বানি দিযা। গোঙজ্যা ঠেঙান ঢেঙিবুয়াত্‌ বাজেই
দিমত্তনি ধানুন কাক্কেনে নিঘোজ অইয়্যন। সমারে সমারে ঢেঙবুয়্য   ভাঙি
যেইয়্যে। বারা বানিয়্যাবুয়া কলদে, "তুই শড়গ'বুয়া মারি পারিবে । এত্তে
মরে এক দমা হেরা দি-যেচ।” তে গোঙাজ্যাবুলি পত্থান দেগেই দিল।
গোঙজ্যা সিন্দি গে-লগোই।

যাদে যাদে ন-অ টানিয়্যাবুরে লাগত পে-লগোই । তারে দেগিন্যাই
গোঙজ্যা কত্তে, ”ন-অ টানিয়া ভাইরে ভাই, শড়গ মারা পথ কুন্দি যাই? মরে
একা দেগেই দেনা ।” ন-অ টানিয়াবুয়া গোঙজ্যারে কত্তে, ”ন-আন একা
গোরি টানি দিযানা।” তে গোঙজ্যা বুলি ন-আন ধজ্জেয়্য ঝুরুত গোরি
পোজ্জেগি। তে সিয়ান দেগিন্যাই ন-অ টানিয়্যাবুয়া কত্তে, "তুই শড়গ'বুয়া
মারি পারিবেগোই। ইন্দি গোরি যা। ফিন্তে ছলাৎ মরে এক দমা হেরা
দিযেচ।” তে গোঙজ্যা সিত্তুন গে-লগোই। .

৬৩

যাদে যাদে আ-র কেরেট টানিয়াবুরে লাগত্‌ পে-লগোই। গোঙজ্যা
কেরেট টানিয়্যাবুরে কত্তে , "কেরেট টানিয়্যা ভাইরে ভাই, শড়গ মারা পথ
কুন্দি যাই? মরে এক্কা দেগেই দেনা।” তে কেরেট টানিয়্যাবুয়া তারে কত্তে ,
"তুই-দ শড়গ মারা যর, ম-অ কেরেত্তুয়া এক্কা গোরি টানি দি-যানা।” তে
গোঙজ্যা কেরেত্তুয়া এক্কা গোরি ধরিনেই ঝুরুত গোরি পোজ্জ্যেগি। কেরেট
টানিয়্যাবুয়া গোঙজ্যারে কয়দে, "তুই শড়গ'বুয়া মারি পারিবে ।” তে পত্থান
দেঘেই দিল। কত্তে , "ইন্দি গোরি যা। ফিত্তে ছলাৎ মরে এক দমা হেরা
দিযেচ।” তে সিত্তুন গোঙজ্যাবুলি গে-লগোই।

যাদে যাদে টিঙি কিলা ব'নেই, কবা পুত্র র'নেই সে জাগাত লুঙি-
লগোই। নির্জন জাগাত লুঙিন্যাই গাজ মাদাত উদিলগোই। গাজ মাদাত্তুন
এক্কা এক্কা গোরি ঘ-র চাল দেঘে, ধুমাত্তেয়্য দেঘে। এ সিয়্যান উদিচ গোরি
গে-ল। তে সে ঘরানত্‌ লঙি-লগোই। ঘরানত ইক্কুয়া বুড় মিলা দেঘিল। সে
বুড় মিলাবুয়ার নাগেন্দি সিগোন গলের, কানেন্দি পুজ গলের, চোগেন্দি
লেবর গলের। তারে নানু নানু গোরি ডাগি-লগোই । কলদে, "মুই ত সমারে
থেই পারিম-নি?” বুড়ি গোঙজ্যারে থেই পারিবে কল।

বুড়ি তারে ভাত রানি দিল। গোঙজ্যা ভাত খে-ল। রেদত্‌ বুড়ি
ঘরত ঘুম গেল। গোঙজ্যা রেদত ঘুম ন-অ যেইন্যাই রোইয়্যে। ঘুম ছলনা
ধরি রোইয়্যে। রেদত্‌ গভীর অইন্যাই বুড়ি ঘুমত্তুন উত্তে। গোঙজ্যার
খড়গ'য়ান লিয়েই দিবাত্ত্যাই হগর হগর গোরি এযা ধোজ্জ্যে। গোঙজ্যা
বুড়িত্তুন পুজর গরেত্তে, "নানু নানু, কি তগর?” বুড়ি কলদে, "দাবাবুয়া
তগাঙর।” গোঙজ্যা ধর গোরি বুড়িরে দাবাবুয়া দিয়ে।

বুড়ি দাবাবুয়া পেইন্যাই একছলা অলর গোরি রইয়্যে। কানক্ষণ
থেইন্যাই বুড়ি আর উত্তে। গোঙজ্যা বুড়িত্তুন আর পুজর গরের, "নানু নানু
কি তগর?” বুড়ি কয়দে, "ধুন্দ অগোইবুয়া তগাঙর ।” গোঙজ্যা ধুন্দ
অগোইবুয়া ধর গোরি বাবেই দিয়ে। তারপর আর কানক্ষণ বাদে বুড়ি হগর
হগর গরের। গোঙজ্যা বুড়িত্তুন আর পুজর গরের, "নানু নাউ, কি তাগর?" 
বুড়ি কত্তে , ”সুবরী গুলুক তগাঙর।” গোউজ্যা সুবরী গুলুক্ক আর বুড়িরে ধর
গোরি বাবেই দিয়ে ।

৬৪

বুড়ি অলর অইয়্যে। তে আর হগর হগর গোরি উত্তে। গোঙজ্যা আর বুড়িত্তুন পুজর
গল্ল, "নানু নানু, কি তগর?" বুড়ি কয়দ্যে, "পানি কুত্তিবুয়া তগাঙর।" গোঙজ্যা
গোঙজ্যা পানি কুত্তিবুয়া বুড়িরে ধর গোরি দিয়ে। তে
কুরবুয়া ডাক কারের । কুরবুয়া কত্তে, ”কক্করে কক, সাত ভেইয়্যা ডাগির আ
গোঙজ্যার খরগআন বুড়ি লিয়েই দিবাত্ত্যাই চেইয়্যেদে-রে জক, লিয়েই ন-অ
পারেদে জক।” বুড়ি কত্তে, ”ও লুক্ক্যা কুরবুয়া! কক্কে লিয়েই দিবাত্ত্যাই
চিয়ঙ্গে?" কত্তে, "ধুন্দ খেবাত্ত্যাই উত্তৎ, সুবরী খেবাত্ত্যাই উত্তং, পানি
খেবাত্ত্যাই উত্তং। তে তুই কিত্ত্যাই সিয়ান কত্তে? তরে বেন্যা পহর অলে
কাবিম।"

বেন্যা পহর অইন্যাই কুরবুয়ারে কাপ্পে ৷ গোঙজ্যারে কুর হেরালোই
ভাত দিয়ে। ভাত খাবেন্যাই কলদে, ”নাদিন, তুই শড়গবুয়ারে মারি
পারিবে । যা, ইন্দিয়্যা।'  পত্থান কই দেঘেই দিল । তে কলদে, "ফিত্তে ছলাত্‌
মরে এক দমা হেরা দিযেচ।” গোঙজ্যা (গুয়চিল্ল্যা) বুড়ি ঘরত্তুন গে-লগোই।

তে যাদে যাদে শড়গ'বুয়ারে লাগত পে-লগোই। দেগেত্তে শড়গ'বুয়া
ঘুম যার । গোঙাজ্যা শড়গ'বুয়ারে জাগার । "ও শড়গ, ও শড়গ। ত' বা
নিগেলেবে, না ম-অ বা নিগেলেম?” শড়গবুয়া জাগিল। গোঙাজ্যা
শড়গবুয়ারে খড়-গয়ান্দোই কাবি-ল। শড়গ'বুয়ারে কাবিন্যাই পেত্তুয়া ফারি-
ল। পেত্তুয়া ভিদিরে সাত্তুয়া কেল্ল্যা আঙুল পে-ল। সে সাত্তুয়া কেল্লা আঙুল
পেইন্যাই গোঙাজ্যা চন্দন গাছ কুড়েইয়্যে ৷ তে কেল্ল্যা আঙুলুনরে চন্দন পানি
ইজি দিন্যাই দ্বিয়ান বিজোনদোই বিজি দিয়ে। তে সাত ভেইয়্যে জেই
উদিলাক।

তারা কদন্দে, ”ইক্কে তে ঘুমত্তুন জাগিলংগে ।” গোঙাজ্যা তারা কধা
শুনিন্যাই কত্তে, ”অ-অয়, ইক্কিনে মুই তোমারে জেই তুলিলুংগে ।” গোঙাজ্যা
সাত ভেই-ডাগিরে কত্তে, "তুমি দোগা কাবগোই, বেত ফিরি।” দোগা
কাবিলাক্কোই। তে বেত ফিরিলাক। আট্ট্য ভেইয়্যে আট্ট্য ভার হারাং
বুনিলাক। শড়গ'বুয়ারে কাবিন্যাই হেরাআনি কুত্তন। তে হেরাগানি হারাউত
ভোরেইলাক। আট্ট্য ভার ভোরেইয়্যন। তে তারা এত্তন।

বুড়িরে এত্তে একদমা হেরা দ্যুন। হেরা দমাবুয়া ভরে দিন্যাই বুড়ি
ঘরান ভাঙি পোজ্জ্যে। বুড়ি ঘরানত্তুন এত্তে এত্তে কেরেট টানিয়াবুয়া ইধু

৬৫

লুঙিলাক্কই। তারে দ্যুন একদমা হেরা । আর এত্তে এত্তে ন-অ টানিয়াবুয়ারে
লাগত পেলাক। তারে দ্যুন একদমা হেরা । আর এত্তে এত্তে বারা বানিয়াবুরে
লাগত পেলাক। তারে দিলাক শড়গ হেরা একদমা । বারা বানিয়্যাত্তুন এত্তে
এত্তে ধ-অ কাবিয়ারুয়ারে লাগত পেলাক। তারে ধিলাক শড়গ হেরা
একদমা।

সে ধ-অ কাবিয়্যাত্তুন এত্তে এত্তে ঘরত লুঙিলাক্কি। ঘরত লুঙিন্যাই
তারা মাবুয়া তারারে দেঘিন্যাই খুশী অইয়্যে। তারা মাবুয়া তারারে ভাত
রানি দিল। শড়গ হেরা শিগি দিল। ভাজা গোরি দিল। তেল, মরিচ দিন্যাই
রানি দিল। শড়গ হেরালোই তারা নয় জনে সমারে ভাত খেলাক।

বেক্কুনে ভাত খেইন্যাই গোঙাজ্যা বেড়াল্লোই। বাকী সাত ভেইয়্যে
শুল্লুকত বলাক। কন্দে, "গোঙাজ্যা সমারে বলেন্দি ন-অ জিনি যগন,
কেয়ান্যা গোরি তারে মারেই ফেলেবং?” একজনে কনে, "ইয়া গোরি,
কেল্ল্যা ছড়া ইজিবংগোই। তে গোঙাজ্যারে ছড়া ইজিবং কবং।” তে বেল্ল্যা
গোঙাজ্যা ঘরত এচ্চ্যে। সাত ভেইয়্যে গোঙাজ্যারে কলাক, ”গোঙাজ্যা,
কেল্ল্যা ছড়া ইজিবংগোই।” গোঙাজ্যা কল ঠিগ আঘে ইজিবংগোই ।

তারকেল্ল্যা পহর অ-ল। ছড়া ইজা গেলাক। গোঙীজ্যারে ছড়া ইজা
নিলাক। ছড়াত লুঙিলাক্কই। গোঙাজ্যারে কলাক, ”গোঙাজ্যা, তুই দিরান
চেগে থাক ছড়ান। আমি ছড়ান গোধা দি।” গোধা দেদে সাত ভেইয়্যে
গধাগান গোঙাজ্যাত্তুন অজল অইয়ে। গোধাগান পানি ভরি-ল। গধাগান
পানি ভোরিন্যাই ফারি দিলাক। ফারি দিন্যাই গোঙাজ্যা গোধাত তলে
অইয়্যে। গোঙাজ্যা গধা তলেত্তুন ভুরুত গোরি উদিন্যাই গাদি গাদাই ঘরত্‌
যেইয়্যে। বেক্কুনে ঘরত এইন্যাই ভাত খেলাক। ভাত খেইন্যাই গোঙাজ্যা
আ-র বেড়াল্লোই।

তে আ-র সাত ভেইয়্যে শুল্লুকত বলাক। কিঙিরি তারে মারেই
ফেলা যায়। তে একজনে কল ইয়া গোরি, ”আমা গর্জন গাচ্ছুয়া
গোজ্জেবংগোই। তে তারে কানা পাদি থেবাত্ত্যা কবং। আমি গাচ্ছুয়া
কাবিবং। কেল্লা গাচ্ছুয়া গোচ্ছাদে তে কানা পাদি থেব।”

৬৬

বেল্ল্যা গোঙাজ্যা ঘরত লুঙিন্যাই তারে কলাক, "কেল্ল্যা আমা গর্জন
গাচ্ছুয়া গোজ্জেবংগোই। তুই কন কিত্ত্যাত ন-অ যেচ।” তে পহর অ-ল।
গাছ গোজ্যা গেলাক। গাচ্ছুয়া গোড়াত লুঙিলাক্কই। তে সাত ভেইয়্যে
গোঙাজ্যারে কদন্দে, "গোঙাজ্যা, তুই কানা পাদি থাক, আমি গাচ্ছুয়া
গোজ্জেই।” গোঙাজ্যা কানা পাদি র-ল। সাত ভেইয়্যে টংটাং গোরি গাচ্ছুয়া
গোজ্যে দিলাক। তে গাচ্ছুয়া গোঙাজ্যা কানাত পোরি-ল। গোঙাজ্যা গাচ্ছুয়া
কানাত গোরি নিন্যাই এক্কুবারে ফেলে দিগোই। তে এক্কুছলাই ঘরত
যিয়্যেগোই।

ঘরত যেইন্যাই তার মারে কত্তে, "মা মা, তুই ঘরত থেচ, মুই ন-অ
পারিম আর । ভাত দে মরে ভাত খাং।” ভাত খেইখায় তাম্মারে সালাম গল্ল ৷
সালাম গত্তে তাম্মারে কত্তে, "মুই ঘরত থেই ন-অ পারিম আর । পরশু মরে
মাদি ঝাবে দিলাক, কেল্ল্যা মরে গাছ ঝাবেই দিলাক।”

তে গোঙাজ্যা যাল্লোই ৷ যাদে যাদে দেঘিলগোই এক্কুয়া মানুষ চিমিত্‌
গাছ মাদালই দাদ ভিন্দার। গোঙজ্যা দাদ ভিন্দাত্তে দেঘিন্যাই কত্তে, ”ইবা
না বীর ।” সিবা কত্তে , ”মুই কি বীর? সাত ভেইয়্যাডাগির গোঙাজ্যা না
বীর ।” তে গোঙাজ্যা কত্তে , "মুই দে গোঙজ্যা।” উতে কত্তে, ”ভেই, তে
তুই কুধু যর?” গোঙাজ্যা কত্তে, "মুই কাত্তোনত যাঙর।” তে উতে কত্তে,
"ভেই, সালে মুইয়্য যেম ত-অ লগে কাত্তোনত।” গোঙাজ্যা উতারে আয়
গোরি ডাগি-ল। দ্বিজনে সমারে যাদন্দোই ।

তারা যাদে যাদে দেঘিলাক্কে আ-র ইক্কুয়া মানুষ । তা পুনত সাত্তান
ঘর বানি এমুরত্তুন উমুরত লোই বেড়ার। তে গোঙাজ্যা কত্তে, ”ইবানা
বীর।” সিবা কত্তে, "মুই কি বীর? সাত ভেইয়্যা দাগির গোঙাজ্যা না বীর ।”
গোঙাজ্যা কত্তে, "মুই দেইয়্যা গোঙাজ্যা।” উতে কত্তে, "কুধু যর?”
গোঙাজ্যা কত্তে, ”কাত্তনত।” উতে কত্তে, "ভেই মুইয়্য যেম কাত্তনত।”
গোঙাজ্যা কত্তে, ”আয়।” গোঙাজ্যা সুদ্দ তিনজনে যা ধল্লাক।

যাদে যাদে আর ইক্কুয়া লাগত পেলাক্কইদে সাত বিয়োঙ্যা ন-অলোই
দামানা বিজেই সাগর ইজেত্তে। তে গোঙাজ্যা তারে দেঘিন্যাই কত্তে, ”ইবানা
বীর ।” সিবাই কত্তে, ”মুই কি বীর, সাত ভেইয়্যা দাগির গোঙজ্যা না
বীর” গোঙাজ্যা কত্তে, ”মুইদে সেই গোঙজ্যা।” তে উদিন্যাই কত্তে, ”কুধু

৬৭

যর ভেই?” গোঙাজ্যা কত্তে, "কাত্তনত।” সিবায়্য কত্তে, ”ভেই মুইয়্যদে
যেম্বে।” গোঙাজ্যা কত্তে, "সালেন আয়।” সিয়ত্তুন চেরজনে যাদন্দই।

যাদে যাদে আ-র ইক্কুয়া দেঘিলাক্কে সাত্তুয়া হেত্তোই বজ্জি বার।
গোঙজ্যা কত্তে, "ইবানা বীর।” তে কত্তে, ”মুই কি বীর, সাত ভেইয়্যা
দাগির গোঙাজ্যা না বীর ।” গোঙাজ্যা কত্তে, ”মুইদে সেই গোঙাজ্যা ।” উতে
কত্তে, "কুধু যর ভেই?” গোঙাজ্যা কত্তে, ”কাত্তনত।” উতে কত্তে, "মুইয়্য
যেমবে ভেই।” গোঙাজ্যা কল, "আয় গেলে।” সিয়ত্তুন পাঁচ জনে যাদন।

যাদে যাদে তারা সমারে ইক্কুয়া পাধা ছাগল দোগরি দোগরি যার।
তে রিজাবত্‌ লুঙিলাক্কই। রিজাবত্‌ লুঙিন্যাই থেবার পেকবাজা বানিলাক।
পেকবাজা বানি ফুরেন্যাই ছাগল্লুয়া বানিলাক, তে ভাত রানিলাক। ভাত
খেইন্যাই ঘুম গেলাক। পহর অইন্যাই ঘুমত্তুন উদিলাক। তে ভাত
রানিলাক। ভাত খেলাক। ভাত খেইন্যাই বাশ কাবা আ গাছ কাবা যেবার
ছল্লা গোরিলাক।

পল্ল্যা চিমিতগাছ মাদালোই দাত ভিন্দাত্তে সিবারে ভাত রানিবাত্ত্যাই
ফেলে গেলাক। বাকী চের জনে ঝাড়ত্‌ কাত্তনত গেলাক। তারায় পিঠ দ্য-ন
ছাগল্লুয়া রেক্ষস রূপ ধরি মানুষসুয়া বুক্কুয়া চিড়ি খেইকখাই আর ছাগল রূপ 
ধল্ল। উতারা কাত্তনত্তুন ফিরিন্যাই ঘরত ফেলে যিয়ন্দে মানুষসুয়ারে ন-অ
পেলাক্কি। তারে কদন্দে, ”মানুষসুয়া মোক ইরি ন-অ পারিবুয়া তে কিত্ত্যাই
কাত্তোনত এচ্ছে।”

তারা আর বেল্ল্যা ভাত রানিরানাই ভাত খেইন্যাই ঘুমত পল্লাক।
ঘুমত্‌ পড়িন্যাই ঘুম গেলাক। বেন্যা পহর অ-ল। তে উদিলাক। আর
কাত্তোনত যেবাত্ত্যাই ভাত খেলাক। ভাত খেইন্যাই যাদে আ-র মোন ঘর
পুনত বান্যাবুয়ারে ভাত রানা ফেলেই গেলাক । তারা কাত্তোনত গেলাক্কোই।
এ ভিদিরে আ-র ছাগল্লুয়া রেক্ষস রূপ ধরিন্যাই মানুষসুয়ারে বুক্ক ফাড়ি খেই
ফেল্ল্যে। কাত্তোন মানুষসুন ঘরত লুঙন্দি। চান্দে ভাতয়্য নেই, মানুষসুয়্য
নেই। তে তারা আ-র কদন্দে, ”এধক মোক ইরি ন-পারিবুয়া কিত্ত্যাই কাত্তোনত্‌
এযানা”

৬৮

তারা তিনজনে বেল্ল্যা ভাত রানিলাক, খেলাক। ঘুম গেলাক। তে
পহর অ-ল। উদিলাক। ভাত রানিলাক। ভাত খেলাক। আর ছল্লা গোরিন্যাই
সাত বিয়োঙ্যা ন-অলোই সাগর ইজেত্তে মানুষসুরে ঘরত্‌ ভাত রানিবাত্ত্যাই
ফেলে গেলাক। তারা দ্বিজনে কাত্তোনত্‌ গেলাক। তারা যিয়ন্দে পিজে
ছাগল্লুয়া আ-র রেক্ষস অইন্যাই মানুষসুরে খেইখাই রইয়্যে। কাত্তোন্যাগুনে
ফিরিন্যাই চান্দে ভাতয়্য নেই, মানুষ্যয়্য নেই। তে আ-র কধন, ”এদক
মোক ইরি ন-অ পারিবাক কিত্ত্যাই কাত্তোনত্‌ এচ্ছোন।”

তে তারা দ্বিজনে ভাত রানিলাক, খেলাক, ঘ্বুম গেলাক। বেন্যা পহর
অ-ল। দ্বিজনে ছল্লা গোরিলাক। হেত্তোই বুজ্জি বাত্তে মানুষসুয়া ঘরত ভাত
রানা থে-ল। গোঙাজ্যা ঝাড়ত্‌ যাদে মুড় উগুরে উদিন্যাই চেই রইয়ে-গোই।
তে সিয়ত্তুন দেঘেত্তে, ছাগল্লুয়া রেক্ষস অইন্যাই কুল পারা কান, বডা পারা
চোখ, মুল পারা দাঁত, লাম্বা লাম্বা নকখ আকাশ-পাতাল আ-গোরিন্যায়
মানুষসুয়ারে ফাড়ি খাত্তে। তে গোঙাজ্যা দুরদুরেই ধেই এযের। তা পুনে
পুনে পাধা ছাগল্লুয়্য ধেই এযের। ধেই এত্তে এত্তে পুন পুন্যাগোরি
ছাগল্লুয়াগোই সমারে এক রেজ্জ্যত পজ্জ্যন্দি।

সে দেজর রাজায় কত্তে , "তুই ছাগল্লুয়া ফেলেই যর কিত্ত্যাই?
ছাগল্লুয়া নেযা।” গোঙাজ্যা রাজারে কল, "ছাগল্লুয়া তুই রাগা, মুই ন-অ
নিম।” ছাগল্লুয়ারে রাজা ধরি মত্তন দোল রাজকন্যা অইয়্যে। রাজা
রাজকন্যালোই মেলা গোচ্ছে। রাজার দ্বিবা মোক অলাক। পয়লা ইবা মানেই
মিলাবুয়ার পু-অ নেই। জেরে ইবা রেক্ষস মিলা । এই থাক্কে থাক্কে মানেই
মিলাবুয়ায় পিদুলী অ-ল আ রেক্ষস মিলাবুয়্য পিদুলী অ-ল। দুইজনে সমরা-
সমরি মরত্‌ পু-অ ফুদেইলাক। মানেই মিলাবুয়া পুয়াবুয়া নাঙান থোই
দিলাক আনন্দ কুমার আ রেক্ষসি পুয়াবুয়ারে নাঙ থোই দিলাক্কে শক্তিশেল।
আনন্দ কুমার আ শক্তিশেল দ্বিজনে স্কুলত যান।

রাজা দিন মাগানে শিকারে যায়। একদিন রাজা ইক্কুয়া ঘরিঙ মারি
আন্ন্যে। রেক্ষসি উরিঙ্যরে গম গরের। কুততে কুততে রেক্ষসি বেক হেরানি
খায়। এক্কানা গোরি থোই দে। মানেই মিলাবুয়া একদিন্যা কত্তে, হরিঙ
হেরানি কুধু যায়? কোই পেম, রাজা দিন মাগানে হরিঙ শিকার গোরি আনে ।
আ কিয়া খেই ন-অ পেই, কধু যায়?” তে ভাত খাদে মানেই মিলাবুয়া কত্তে
"ইত্তুন-উত্তুন হরিঙ মারি আনে, কিন্তু খেই ন-অ পেই। সেই হরিঙু্‌ হেরা কুধু

৬৯

যায়? " কধাগান শক্তিশেল মাবুয়া শুনিন্যাই রাগ উত্ত্যে। তে কত্তে, "কমলে
তোমারেয়্য খাং খবর ন-অ পেবা!”

আনন্দ কুমার মা'বুয়া আনন্দ কুমার'রে এক সময় স্কুলত যাদে তা
বুগদুধ দি-ল। তে কত্তে, "পুত শক্তিশেল মাবুয়া আমারে খেব'। আগলত্যা
ত-অ বাব'রে খেব। ত-অ বাব'রে খেলে দুধ রং হেল অ-ব। আর হেলত্তুন
রাঙা অলে সালেন মরে খেইয়্যে মনে গরিচ।” আনন্দ কুমারে ক্লাশত্তুন বারে
নিগিলিন্যাই দুধতান চে-ল। দেঘেত্তে দুধতান হেলত্তুন রাঙা রং অইয়্যে। তে
আনন্দ কুমারে দুধতান রাঙা দেঘিন্যাই মনে গরিল রেক্ষসি রাজারে খেই
ফুরেন্যাই আর তাম্মারে খার। সিত্ত্যাই দুধতান রাঙা রং অইয়্যে। দুধত্তান
রাঙা রং দেঘিনাই আনন্দ কুমার আর ঘরত ন-ফিরি-ল। তাম্মা কধাগান
মনত উদিন্যাই ডরে ধেই যার। ধেই যাদে দেঘি-ল শক্তিশেলে। শক্তিশেলে
দেখিন্যাই কত্তে , "আনন্দ কুমার! আনন্দ কুমার! আ তুই কুধু যর? কিত্ত্যাই
ধাবা দ্যুয়র।"

আনন্দ কুমারে শক্তি শে-লরে কত্তে , ”দা দা, মামা মরে ইস্কুলত
এত্তে তা বুগত্তুন এক কদরা দুধ দিয়ে। দুধতান দিন্যাই কোইয়্যেদে,
"দুধতান স্কুল বারেন্দি থোচ্ছই। অক্তে অক্তে বারে নিগিলিন্যাই চেচ্ছোই।
দুধতান হেল রংঅত্তুন রাঙা রং অ-র নেনা। দুধতান রাঙা রং অলে ঘরত ন-
অ যেইন্যাই ধেই যেবাল্লোই কোইয়্যে। কিত্ত্যাই সে রং অলে নাহি তম্মা
মামারে বাবারে খেইয়্যে মনে গত্তুং। তে মামারে বাবারে খার কিন্যাই
দুধতান হেলত্তুন রাঙা অর। আনন্দ কুমারে তার দা শক্তিশেলরে সিয়্যান
বুঝেই দিয়ে। তে শক্তিশেলে আনন্দ কুমাররে কত্তে, ”আনন্দ! আনন্দ ত-অ
সমারে মুইয়্য যেম।” তারা দ্বি ভেইয়্যে যাদন।

যাদে যাদে রেক্ষসি বুড়ি ধাবা পোয্যেগি। শক্তি শেলরে কত্তে , ”পুত
ত-অ পিজেন্দি এযেত্তে ধুঙ্গ বডাবুয়া দে খাং।” রেক্ষসি সিদুক্ক্যা গোরি
আনন্দ কুমাররে খেবাত্ত্যাই মাঘের। তে শক্তিশেলে সিত্ত্যাই তাম্মারে
(রেক্ষসিরে) কাপ্পিয়ে। উন্দি কাবে উন্দি জরা লয়। সেক্কেনে বেঙ্গমা মা আ
বেঙ্গমা বাবে দেঘিন্যাই কদন্দে, ”ও মানেই! রেক্ষস সেদুক্ক্যা গরি ন-অ
কাবে। ও দেনে কাবি বাঙে ফেল (বাঙে ফেলে দে), তে মেলগুনি পাদাত্‌
খাড়া (খড়গ) পুচ।” তে শক্তিশেলে তাম্মারে (রেক্ষসিরে) সেদুক্যা গোরি
কাবি-ল। তে রেক্ষসি বুড়ি মরি গেল। তে তারা দ্বি ভেইয়্যে যাদন।

৭০

যাদে যাদে এক রেজ্জ্যত্‌  লুঙিলাক্কই। তে চান্দে আদামান থালত
পানি দিয়ে পারা জু-র। তে আদামর এক্কান ঘরত উদিলাক্কই। সেগুনে
কানা-কদি গত্তন। সে ঘরানত মাত্র চেরজন। মিলা দ্বিজন, মরত্‌ দ্বিজন। তে
তারারে কদন্দে, "তুমি বাপ লাগিবা না ভেই লাগিবা, আমা আদামত ইুক্কুয়া
রেক্ষস আঘেদে। এ সিবা আদামত্‌ মোষ, গরু, ছাগল, আঝ, কুড়, যা যা
আঘে, বেক্কুন খেই ফুরেইয়্যে। ইক্কনু অলদে আমা পালা । মানস্যুর মধ্যে
আমি আঘিদে বানা চেরজন। এই চের জনত্তুন যার জোড়াবুয়া যায় তে রানা
অ-ল। নয় রানী অ-ল। বুজ্জ্যা গেলে বুড়ি রানী, বুড়ি গেলে বুজ্জ্যা রানা ।
পোবুয়া গেলে বোবুয়া রানী, বোবুয়া গেলে পোবুয়া রানা। কন্নাই মরিবার
চায়? যে আগে যায় তারে চিৎপুরে । আ এনে-দ চেরজনে পালা পালা গোরি
- যেই পেবং রেক্ষসি ইধু। কন্না আগে মরংগোই গোরি যেবার চে-ব।”

আনন্দ কুমার আ শক্তিশেলে কদন্দে, "তুমি রেক্ষসী বুড়ি ইধু ন-অ
যেইয়্য। আমা দ্বিজনরে গুলেক ভাত রানি দ্যু। রেক্ষসী বুড়ি ইধু আমি
যেবং।” তারা আনন্দ কুমার আ শক্তিশেল কধাগান শুনিন্যাই ভজান গোরি
খুজি অলাক। গমেদালে কুড় কাবি দিলাক। ভালক পদ্‌ তোন রানি দিলাক।
তে শক্তিশেলদাগি গমেদালে ভাত্‌ খেলাক। শক্তিশেল দাগি কদন্দে, "তে
ইক্কিনে আমারে রেক্কসি বুড়ি মান্দেক ঘরানত বাড়েই দ্যগোই । (মান্দেক ঘর
অ-লদে যেই ঘরানত রেক্ষসি বুড়ি মোষ, গরু, ছাগল, মানুষ খায়)।”

তে রেক্ষসি বুড়ি মান্দেক ঘরানত্‌ আনন্দ কুমার ও শক্তিশেলরে
বাড়েই দি-এলাক্কোই। রেত অ-ল। রেক্ষসি বুড়ি চড়াত্তুন লুঙিলগি। তে
রেক্ষসি পুজর গরেত্তে, "ধুব ধুব ঝনাৎ্, ম-অ মান্দেক ঘরানত্‌ কন্না এচ্ছে?”
তে রেক্ষসি বুড়িরে শক্তিশেলে কত্তে, “আনন্দ কুমার ভেই শক্তিশেল মুই
এচ্ছ্যং।” রেক্ষসি কত্তে, ”ও মরার লাগ্যা! বেবেরে মারে ফেলেন্যাই আ-র
মরে মারেই ফেলেবাত্ত্যাং এচ্ছ্যচ্ছে?” তে রেক্ষসি দরে কিজাককাড়ি সেড়েই
সেড়েই মুদি মুদি ধাবা দিয়্যে। রেক্ষসি বুড়ি ধেই যেইন্যাই কাক্কন অ-লর
অইয়্যেগোই।

আর কাক্কন বাদে রেক্ষসি বুড়ি এচ্ছেগোই । আর পুজর গরেল্লি,
“ধুপ ধুপ ঝনাৎ, ম-অ মান্দেক ঘরত্‌ কন্না আঘে?” তে শক্তিশেলে আ-র
কল, "আনন্দ কুমার ভেই শক্তিশেল মুই আগংগে।” তে রেক্ষসি কত্তে,
"মরার লাগ্যা। তে এষ ন-যাচ্ছেনেই? বেবেইরে মারে ফেলে ইচ্ছস্‌ আর

৭১

মরে মারেই পেলেবাত্তেই এচ্ছোচ্ছে?” তে কুল পারা কান, মুলা পারা দাঁত,
জলেইয়্যা জলেইয়্যা চোগ গোরি রেক্ষসি বুড়ি আর ধার।

শক্তিশেলে আনন্দ কুমাররে শিগেই দেত্তে, ”মুই এক্কেনা ঘুম যাং
মুই রেক্ষসি এলে যেদুক্যা গোরি কং, ঠিক সেদুক্ক্যা গোরি কোজ বু-ঝ! তুই
জাগি থাক।” শক্তিশেলে ঘুম যাত্তে সময়ানত রেক্ষসি বুড়ি আর এ-ল। তে
আ-র পুজর গরের, ধুপ ধুপ ঝনাৎ, ম-অ মান্দেক ঘরত কন্না আঘে?”
আনন্দ কুমারে শক্তিশেল ধক্ক্যা গোরি কল। রেক্ষসি বুড়ি আর দরে
কিজাককারি ধার। আর রেক্ষসি বুড়ি অলর অইয়েগোই।

আনন্দ কুমারে মনে মনে কত্তে, ইক্কুনু রেক্ষসি বুড়ি এলে ম-অ
নাঙান দিম্বে। তে আ-র রেক্ষসি বুড়ি এ-ল। পুজর গরেল্লি, ”ধুপ ধুপ ঝনাৎ
ম-অ মান্দেক ঘরত্‌ কন্না আঘে?” তে আনন্দ কুমার উত্তর দেত্তে, ”শক্তিশেল
ভেই আনন্দ কুমার মুই আঘং।” তে রেক্ষসী বুড়ি আনন্দ কুমাররে কত্তে ,
"তুইনে মরে দর লাগত্তে?” তে রেক্ষসি বুড়ি এক লাদিত দুয়ার ভাঙি ঘরানত
সোম্মেগোই। আনন্দ কুমার আ রেক্ষসি বুড়ি ঠেলাঠেলি, বদাবদি গত্তেগত্তে
শক্তিশেল কিয়াত্‌ পোচ্ছ্যন্দই।

বেন্যা পহর অ-ল। আড় ভাজেয়াবুয়া এ-ল। আড় ভাজেইয়্যাবুয়া
দেগি-ল, আড়য়্য নেই, রেক্ষসি বুড়ি ফুলিন্যাই তুলিলোই মাদি সং অই আঘে।
রাজার মানুষ তত্ত গরা এলাক। পালাত কন্না যেবার এলাক। তে 
তারা সুগ পেলাক্কোই - বুজ্যা-বুড়ি, তা পুয়াবুয়ালোই বোবুয়ার পালা। তে 
সিগুনে কলাক্কে আমা ইধু দ্বিজন পুয়া এচ্ছোন। তারা আমারে রেক্ষসি বুড়ি
ইধু ন-অ যেবাত্ত্যাই মানা গোচ্ছন। তারারে ভাত রানী দিবার কধা কলাক।
আমি ভাত রানি দিন্যাই ভাত খাবেলং। তে রেত অইন্যাই রেক্ষসি মান্দেক

৭২

ঘরত বাড়েই দিবাত্ত্যাই কলাক। তে তারারে বাড়েই দি-এলংগোই। সে
পড়েন্দি কিচ্ছু খবর ন-অ পেলং।

রাজায় রেক্ষসি মান্দেক ঘর তদন্তত মানুচ দি-পাদেইয়্যে ৷ মানুষসুন
মান্দেক ঘরান-অ ভিদিরে গেলাক। দেঘন্দে রেক্ষসি বুড়ি মরিন্যাই তুলিলোই
সং সং গোরি আঘে। তা ধাগত দুই রাজপুত্র ঘুম যাদন। তদন্ত গোস্যা
মানুষসুন রাজারে খবর কলাক্কোই। রেক্কসি মজ্জে মান্দেক ঘর ভিদিরে।
দিজন রাজপুত্র ঘৃম যাদন। রাজায় খবর শুনিন্যাই ক-লদে, "সেই দিবা
পুয়ারে জাগেই আনগোই ইধু।” রাজার হুকুমে দিবা পুয়ারে জাগেই
চেলাক্কি। তারা মল্লেয়্য ন-অ জাগন।

ন-অ জাগন কিত্ত্যাই সিয়ান আ-র রাজা ইধু গেলাক। কলাক্কোই
দিবা পুয়া ন-অ জাগন। রাজা আ-র হুকুম গল্লদে, ”ঘোড়া নে-য, হেদ নে-
য, ব্যান পাটি নে-য। ঘোড়াগুনে ধুসধুসিবাক। হেত্তুনে কিজাক কারিবাক।
ব্যান্ড পাটিগুনে বাদ্যযন্ত্র বাজেই দিবাক।” ঘোড়ার দুমদুমানি, হে-দ
কিচকিচানি, ব্যান্ড পার্টি বাজানি, তু-অ রাজপুত্রউনে ঘুমত্তুন ন-অ জাগন।

রাজপুত্রগুন যে তু-অ ঘুমত্তুন ন-অ জাগন সে-কধাগান রাজারে
কলাক্কই। রাজা আ-র আদেশ গরিলদে পানি গরম গোরি উম উম গোরি
পানি দ্বিবা রাজপুত্ররে কিয়াত ছিদি দিবাল্ল্যাই। তে সে ধুক্ক্যান গোরি পানি
গরম গোরি উম উম পানি দ্বিবা রাজপুত্র কিয়াত ছিদি দিবাল্ল্যাই । আনন্দ
কুমার কিয়াত পানি পড়ি তে থান পেইয়্যে। তে ঘুমত্তুন উদিল। আনন্দ
কুমারে শক্তি শেলরে ধরিন্যাই কত্তে, "দা দা উদ্‌ উদ্‌ ইগুনে আমারে কি
গোরিবাত্ত্যাই এচ্ছ্যোন?” শক্তিশেলরে আনন্দ কুমারে জাগেন্যাই ঘুমত্তুন
জাগিন্যাই উদি বচ্ছ্যে।

রাজায় পাধেই দিয়্যা মানুচ্ছুনে কদন্দে, ”আমি তোমারে কিচ্ছু ন-অ
গোরিবং। রাজা তোমারে জাগেই নিবাত্ত্যাই আমারে পাদেই দিয়ে । তোমারে
রাজ ঘরত নিবাত্তাই কোইয়্যে। সিয়ানত্ত্যাই আমি এচ্ছেই।” রাজপুত্রগুনরে
হে-দ পিদিত তুলিলাক। ব্যান্ড বাজে বাজেই দুই রাজপুত্ররে রাজা ইধু
আনিলাক। রাজ পুত্রগুনে রেক্ষসিরে মারেই ফেলাদে রক্তলোই রোগোনি
অইয়্যন। সে রাজ্যর রাজা রাজপুত্রগুনরে গাদে গুদাই ছাংছাঙ্যা গোরিবাত্ত্যাই
তা মানুচ্ছুনরে গরম পানি দিয়্যা বাজেই দিয়ে। তে গরম পানি দি-দিলাক।

৭৩

দ্বিবা রাজপুত্ররে গরম পানিলোই তুমবাজ সাগোন্দোই গাদেই দিলাক। গাদি
ফুরেন্যাই নুয়া গামছালোই পুজি দি-ফুরেন্যাই দোল দোল নুয়া কাপড়-
চোপড় পিনেই দিলাক। তে সোয়াদ তোন্দোই ভাত খাবেলাক।

ভাত খেই ফুরেন্যাই রাজা দ্বিবা রাজপুত্রলোই কধা কবাত্ত্যাই বজিল। 
রাজা তারা দ্বিজনরে কত্তে, “ম-অ রেজ্যত্‌ রেক্ষসি বুড়ি অর্ধেক মানুষ,
গদা সম্পত্তি কুড়, মোষ, গরু, ছাগল খেই শেষ গচ্ছে। তুমি ন-অ এদা, ন-
অ লুঙিদাগি সালেন রেজ্জ্যগান শূন্য অলুন। তে মরেয়্য খেলুন । তুমি এচ্ছ্য
ভিলিন্যাই আমি যা আঘি বেক্কুন বাজিল্যং, রক্ষা পেলং। মুই প্রতিজ্ঞা
গচ্ছ্যোং যে রেক্ষসিরে মারি পারিবুয়া তাত্ত্যাই ম-ঝিবুয়ারে বৌ দিম । মানে
রাজ কন্যারে তাত্তাই বৌ দিম”

রাজা সে কধাগান কোইন্যাই আনন্দ কুমার আ শক্তিশেলে রাজা
ঝিবুয়ারে কন্না ল-ব, সেই তেম্মাং গন্তন। আনন্দ কুমারে শক্তিশেলরে
কয়দিয়্যে, "দা রাজা ঝিবুয়ারে তুই ল-অ। কিত্ত্যাই তুই মর বড় ভেই। তুই
ললে রাজকন্যা মর ভুজি অব। মর ভুজি ইজাবে কোন এক্কান মাগানা কোন
অসুবিধা ন-অ অব। মুই ললে রাজ কুমারী তর গু-র ভেইয়্য বৌ অব। তুই
ইচ্ছামত কিচ্ছু মাগি-জাজি ন-অ পারিবে । তে কাজেই দা তুই রাজ
কুমারীরে লঅ।” আনন্দ কুমারে শক্তিশে-লরে এ কধানি কল।

কিন্তু রাজ কন্যা আনন্দ কুমারে মানেইমিলা পু-অ কিনত্ত্যাই তারে
ল-ধ চায়। দোল দেঘে। শক্তিশেলে মানেই অলেয়্য মাবুয়া রেক্ষস। সিত্ত্যাই
কম দোল দেঘে । কিন্তু শক্তিশেল সমারে জাকজমক গোরিন্যাই মেলা অ-ল।
মেলা অনার পরেন্দি থাক্কে থাক্কে এক দিন্ন্যা আনন্দ কুমার আ শক্তিশেলে
দ্বিজনে গাদা যাদন। গাদা যাদে শক্তি শেলে ভুলে গামছাগান ঘরত ফেলে
যেইয়্যে। তে শক্তিশেলে আনন্দ কুমাররে তা গামছাগান আনি দিবাত্ত্যাই
কল।

তে আনন্দ কুমারে শক্তিশেল গামছাগান ঘরত্তুন আনি দিবাত্ত্যাই
খজা যেইয়্যে। খজা যেইন্যাই আনন্দ কুমারে তা ভুজিত্তুন মাঘেল্লোই । কত্তে,
"ভুজি ভুজি, দাদা গামছাগান ফেলে যেইয়্যে, এক্কেনা বাবেই দেঘি।” তা
ভুজি আনন্দ কুমাররে কত্তে, ”কাক্কন থাক বাবেই দ্যোঙল্লি।” আনন্দ কুমারে
বাচ্ছেই আঘে। এভিদিরে সময়ানত্‌ তা ভুজিত্তুন কুজুরা উদি উদাবুয়াত্‌

৭৪

গামছাগান বেড়ে-বুড়ায় কপালত্‌ এক্কু মেলা দিয়ে। উদবুয়া কবালত
লাগিন্যাই কবাল ফাত্তে। লো ঝড়ি পড়ের। আনন্দ কুমারে উদ মেলা
খেইন্যাই কবাল ফাদি শক্তিশেল ইধু যেইয়্যে। তে শক্তিশেলরে কোই
দেল্লোই। তে আর কত্তে, "দা দা, মুই ইধু থেই ন-অ পারিম। ভুজি মরে
গামছায়ান্দোই উদ বেড়েই দিন্যাই মেলা মারি কবাল ফাদি দিয়ে। মুই ন-অ
থেম।” আ ইয়ান অইন্যাই দ্বিতেইয়্যে কানাহুদি, আজা-আজি গল্লাক।
দ্বিভেইয়্যে ফারক অলাক।

আনন্দ কুমারে গায় গায় মন দুঘে গে-লগোই। যাদে যাদে এক
রেজ্জ্যত্‌ পল্লগোই। চাইদ্যে আদামান জুর, নিঃছক্কা । রাজ ঘরান এক্কেনা
এক্কেনা দুরত্‌ গোরি দেঘে। তে সে উদ্দিশ্যে গেল। আনন্দ কুমারে রাজঘরত
লুঙিলগোই। তে ঘরত উদি-লগোই। উদিন্যাই রাজ ঘরান বেড়াদে বেড়াদে
আনন্দ কুমারে ইক্কুয়া রাজকন্যা এক খামারাত্‌ মরা দোক্ক্যা ঘুম যাত্তে
দেক্কিয়্যে। রাজকন্যা ঘুম যাত্তে সময় মাদা উগরেন্দি রূপর কাদিবুয়া, থেঙত
তলেদি সোনার কাদি। রাজকন্যা মাদা উগরেন্দি রূপর কাদিবুয়া যতক্ষণ
থায় সেদক্ষণ ঘুম যে-ব, সোনার কাদিবুয়া থেঙত তলেন্দি যেদক্ষণ থায়,
সেদক্ষণ ঘুম যে-ব। রাজ কুমারীর মাদা উগুরে রূপর কাদিয়ান নিন্যাই
থেঙত তলে দিলে, আ সোনার কাদিরুয়া মাদা উগুরে আনি দিলে তে ঘুমত্তুন
জাগে। এদুক্ক্যাগোরি কক কক গণ্ডে গত্তে আনন্দ কুমারে রাজ কুমারীরে
ঘুমত্তুন জাগেইয়্যে ।

রাজকন্যা জাগিন্যাই চোগ মিলি-ল। তে দেগি-ল রাজপুত্র আনন্দ
কুমাররে। রাজকন্যা রাজপুত্ররে কত্তে, "তুই কুত্তুন? এচ্ছ্যা-দ রেক্ষসি তরে
লাগত্‌ পেলেগি খে-ব। বাবার রেজ্জত বেক মানুচ্ছন, হেদ, ঘোড়া, মোষ,
গরু, ছাগল, আঝ-কুড়, মামাহ্, বাবারে খেই ফুরেয়ে। বানা মরে রাগেইয়্যে।
সিয়্য রাগেইয়্যেদে রেক্ষসিরে ঠেং, কিয়া চিবি দিবাত্ত্যাই, শিরা আজুরী দিবাত্ত্যাই,
উগুন মারি দিবাত্ত্যাই রাগেয়্যেদে। ইয়ানিত্ত্যাই মরে ন-অ খেইন্যাই রাগেইয়্যে।

আনন্দ কুমারে রাজ কন্যা কদানি শুনিনাই কত্তে, "তে মুই রেদত
কুধু থেম ক-অ। জাগা দেঘেইদে। রাজকন্যা রাজপুত্র দ্বিজনে এই কধানি
কো-কি গল্লাক। রেক্ষসি বুড়ি চড়াত্তুন ফিরিলে কধা ন-অ কবাত্ত্যাই

৭৫

রাজপুত্ররে রাজকন্যা বুদ্ধি শিঘেই দিল। রাজপুত্র রাজকন্যা ধগে ধসে
গোরি-ল বডি রেক্ষসি বুড়ি ঘর লুঙিবাব  আগেন্দি রাজকন্যা আ-র শিঘেই দিলদে
রেক্ষসি ফুল চুমি ফেলেই দিয়া ফুল কুয়াবুয়াত্‌ পল্লেই থানা ।